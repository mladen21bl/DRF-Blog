{"author": "pero", "title": "Remi Borca i Bosne za kraj sezone", "category": "sport", "text": "U utakmici bez rezultatskog zna\u010daja, rukometa\u0161i Borca odigrali su nerije\u0161eno protiv Bosne u Visokom i rezultatom 25:25 (13:13) zavr\u0161ili sezonu koja je bila ispod o\u010dekivanja.\r\n\r\nBor\u010deva krila su bila na visini zadatka u ovom me\u010du, te su Milo\u0161 Nje\u017ei\u0107 i Vlado Dragani\u0107 postigli po 5 golova. Na golu se pokazao mladi David Momi\u0107 odbraniv\u0161i 3 sedmerca, dok je kapiten ekipe Sla\u0111an Suboti\u0107 upisao 11 odbrana.\r\n\r\nPred banjalu\u010dkim klubom je duga pauza koju \u0107e, prema njihovim rije\u010dima, iskoristiti da poja\u010daju mladu ekipu sa nekoliko iskusnijih igra\u010da, pripreme organizacioni plan za narednu sezonu i osna\u017ee kapacitete ovog kluba na svim poljima.\r\n\r\nIz Borca su se jo\u0161 zahvalili svim navija\u010dima \u0161to su u Boriku i prilikom lo\u0161ih rezultata pru\u017eali podr\u0161ku rukometa\u0161ima ovog kluba.", "image": "post_images/borac.jpg", "created_date": "2023-05-31T09:44:37.494Z", "slug": "28e6fdab8717c0e2c4b9fbd6ce552fed12a7b65c50d071ac74866cdfd19a8faf", "category_slug": "777fd9199d7c00d54262036944351e5f0987022f7ef9cbe4577d0d07aa6f6ff1"}